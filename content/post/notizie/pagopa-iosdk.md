+++
title = "PagoPA spa affiderà a NoiOpen il software IO-SDK"
date = "2020-06-07"
description = "Per favorire l’integrazione di servizi in IO da parte degli Enti pubblici, PagoPA ha realizzato un kit di sviluppo chiamato IO-SDK, che affiderà alla community."
tags = [
    "notizie",
]
+++

di Michele Sciabarrà

Ciao a tutti, ho il piacere finalmente di rivelarvi quale è il progetto che verrà affidato a NoiOpen.

Voi tutti conoscerete [IO, l’app dei servizi pubblici](https://io.italia.it/), oggi disponibile negli store in open beta per tutti i cittadini che vogliono iniziare a usarla. Tuttavia, per crescere e rappresentare sempre più una risorsa nella nostra vita quotidiana, questa app ha bisogno di essere alimentata con i servizi digitali di tutte le Pubbliche Amministrazioni italiane.

Bene, per favorire l’integrazione di questi servizi in IO da parte degli Enti pubblici, la società PagoPA S.p.A., a cui fa capo il progetto, ha realizzato un kit di sviluppo chiamato IO-SDK. Il software è già in beta e ha richiesto diversi mesi di lavoro.

PagoPA affiderà il software alla community NoiOpen, tramite la persona giuridica dell’associazione che la rappresenta (e che è aperta a tutti). L’associazione riceverà un “software grant” per poter sviluppare ulteriormente il software, supportare tutte le Pubbliche Amministrazioni e i loro partner tecnologici lo vogliano utilizzare, creando un bacino di competenze sul software a cui tutti i soggetti interessati possano attingere.

È Open Source nella forma più nobile, sviluppo collaborativo mirato allo creazione di competenze per far evolvere la nostra pubblica amministrazione, creare nuove professionalità e posti di lavoro. È una sfida molto ambiziosa, ma che siamo pronti a raccogliere.
